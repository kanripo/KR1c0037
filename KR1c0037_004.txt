# -*- mode: mandoku-view -*-
#+TITLE: 讀詩私記
#+DATE: 2015-09-23 09:36:52
#+PROPERTY: JUAN 4
<pb:KR1c0037_WYG_004-1a>¶
欽定四庫全書¶
　讀詩私記卷四¶
　　　　　　　　　　　明　李先芳　撰¶
　　二雅考¶
　大全云小雅大雅周室居西都時詩也小雅自鹿鳴¶
　至菁莪十六篇大雅自文王至卷阿十八篇為正雅¶
　小雅六月大雅民勞之後皆變雅以今考之正小雅¶
　燕饗之樂也其間皆中庸尊賢親親體羣臣柔逺人¶
<pb:KR1c0037_WYG_004-1b>¶
　懐諸侯之事故歌之以燕樂勞享羣臣其辭氣懽¶
　忻和悦以通上下之情正大雅㑹朝之樂受釐陳戒¶
　之辭也以歌于㑹朝之時如文王大明等篇或陳于¶
　祭祀之後如生民行葦等篇或陳于進戒之際如公¶
　劉卷阿等篇其辭氣又皆恭敬齋莊以發先王之¶
　徳此其辭之異者今猶可考多周公時所定也¶
鹿鳴以下五章註云為人君之燕其臣而作其言兄弟¶
朋友者居其半葢鹿鳴四牡皇華尊賢也常棣伐木親¶
<pb:KR1c0037_WYG_004-2a>¶
親也九經之首事也王道教以人倫不遑将父則使臣¶
之蒹父子矣宜爾室家則兄弟之兼妻子矣所謂人倫¶
明於上小民親於下也言将母來諗必有恤其私而為¶
之所者伐木神之聽之神精神也言爾留神以聴鳥聲¶
自能篤朋友之義以享和平之福也後小明章内二句¶
亦與此類言聽上文云云也不必用鬼神言¶
天保吉蠲一節非惟天福之神亦福之神之弔一節不¶
惟神福之民亦徳之日用飲食安其業也徧為爾徳則¶
<pb:KR1c0037_WYG_004-2b>¶
歸其心矣徳者以我為徳也末節言髙大而盛長者亦¶
悠乆矣¶
采薇小序云遣戍役也文王之時西有昆夷之患北有¶
獫狁之難以天子之命命将遣戍役以守衛中國故歌¶
采薇以遣之出車以勞還杕杜以勤歸也據此三篇内¶
王天子皆以紂言集註云王周王也不知何㫖但勞還¶
之事似非紂所能為據經文亦未見文王實事其曰南¶
仲未必是文王之臣姑記之¶
<pb:KR1c0037_WYG_004-3a>¶
出車喓喓草蟲二節是發明豈不懐歸之意言我之懐¶
念室家亦猶室家之念我也彼方感草蟲時物之變念¶
我而憂必見我心可降矣但薄伐西戎王事方急懐歸¶
之心嘆息而已幸而春日暄好花鳥榮和得勝而歸則¶
前日念懐之心始遂矣豈不樂哉然此乃南仲平戎之¶
功既成方有此樂二節末句俱稱南仲歸功于将帥也¶
杕杜檀車二句言行役之乆也㑹言是衆言相期人情¶
所屬也¶
<pb:KR1c0037_WYG_004-3b>¶
嘉魚末句又思思字亦發語詞與來思同非思念不忘¶
也¶
南山保艾爾後不惟祝其徳夀又欲子孫保之無窮也¶
蓼蕭小序云澤及四海也言諸侯來朝被恩而祝贊之¶
詞君子皆指天子而言冝兄弟言天子念及同姓諸侯¶
也鞗革天子所賜之物也韓奕之二章曰王錫韓侯鞗¶
革金厄是也與註稍異¶
湛露不醉無歸見其情之厚也在宗載考見其情之親¶
<pb:KR1c0037_WYG_004-4a>¶
也莫不令徳見其徳之存乎中者善也莫不令儀見其¶
儀之見乎外者善也厚而不親則上之待下者猶未至¶
也徳雖令而儀有缺焉則臣之持身猶不足也¶
彤弓大全云大抵此詩首章已盡其意下兩章只是詠¶
嘆以加重焉耳櫜重于載載重于藏好誠于喜喜誠于¶
貺醻厚于右右尊于饗又曰始而藏器以待有功之人¶
則不敢輕及其推誠以錫有功之人則不敢惜王者于¶
賞功之物始而不知重其物則必有輕貺之心而人亦¶
<pb:KR1c0037_WYG_004-4b>¶
䙝之矣終而不出于誠心又吝而不果則人雖得之亦¶
不以為恩矣故未有功之時則藏之也不敢輕既有功¶
之時則誠心與之而無所惜王者賞功之大權當如是¶
矣¶
菁莪小序樂育材也君子能長育人材則天下喜樂之¶
矣¶
六月大全云先王之法夷狄侵中國臣子背君父皆天¶
下之大變諸侯有能討之者許之先發而後聞其急如¶
<pb:KR1c0037_WYG_004-5a>¶
此所以然者以中國不可一日而不尊天理不可一日¶
而不明也今玁狁内侵不得已而應之雖六月出師而¶
人不以為暴者知其過之不在於君上葢以為所以勞¶
我者乃所以安我也末言張仲孝友言忠可移君順可¶
移長有忠順之臣必有孝友之友也¶
六月以討而定故其辭迫采芑以威而服故其辭緩¶
車攻吉日大全云二詩皆蒐狩之事言車馬徒御之所¶
出可見王賦之復也旄旌車斾之備決拾弓矢之精可¶
<pb:KR1c0037_WYG_004-5b>¶
見軍實之盛也選徒則囂囂徒御則不驚行者有聞而¶
無聲又可見師律之嚴也㑹同有繹而助我舉柴悉率¶
左右而以燕天子又可見其上下之情也将用馬力而¶
既伯既禱頒禽之均而大庖不盈又見其綜理之周宻¶
葢一事之間而五美具焉¶
鴻鴈大全云惠鮮鰥寡文王之所以興也哿矣富人哀¶
此㷀獨幽王之所以亡也爰及矜人哀此鰥寡宣王之¶
所以中興也¶
<pb:KR1c0037_WYG_004-6a>¶
庭燎按宣王二十二年王嘗晏起姜后脫簮珥待罪于¶
永巷使其傅母通言於王曰王樂色而忘徳失禮而晏¶
起亂之興自婢子始王曰寡人不徳實自生過非夫人¶
之罪也此詩或出於姜后箴戒之詞抑宣王悔過而作¶
與¶
沔水小序云規宣王之信讒也言諸侯之於天子如沔¶
水之朝宗其常理也所以如飛隼載飛載止去來不常¶
者其必有所以矣嗟我兄弟邦人諸友兼同姓異姓之¶
<pb:KR1c0037_WYG_004-6b>¶
諸侯而言也¶
鶴鳴二章毛氏作賢者隠處但語意不能貫通耳竊意¶
謂賢者隠處不求人知而人自知之如鶴鳴九臯而聲¶
聞于野也但彼不肯輕出如魚之在淵在渚而悠然自¶
適也人君或以為賤而棄之如樹美材以下體之蘀而¶
不取焉則失人多矣豈不知他山之石可以攻玉乎故¶
芻蕘之言聖人取焉未知是否¶
祈父白駒大全云宣王始也任賢使能如申伯山甫韓¶
<pb:KR1c0037_WYG_004-7a>¶
侯或為将或為相或為諸侯如方叔召虎或征蠻荆或¶
伐獫狁或平淮夷至其晚年怠心一生如虢文公之徒¶
諫既不行則小人乗間而用事矣故觀祈父之詩則司¶
馬非其人矣小人在位則賢者必不得志矣故白駒之¶
詩留賢者而不肯留也於焉嘉客言為我之嘉客註訓¶
猶逍遙恐未然¶
黄鳥不可與明言不可明以相告也¶
我行末章集註經文作求我新特與解意不順大全䟽¶
<pb:KR1c0037_WYG_004-7b>¶
義讀詩記俱作爾新特候再考¶
斯干大全云始于兄弟之和睦終于子孫之賢善家道¶
之成也¶
無羊第三節以雌以雄依呂註言将歸而又辨其雌雄¶
者視其多寡之數也言羊而不及牛者羊善耗敗故也¶
羊不耗敗則牛可知矣牧人乃夢牧之閒暇也衆維魚¶
夢衆人捕魚也旐維旟夢旐與旟也二維字俱發語詞¶
大人占之畎畆不忘君也非必以此獻之君而君占之¶
<pb:KR1c0037_WYG_004-8a>¶
也衆捕魚則民不飢乃豐年之兆旐旟飛揚乃室家溱¶
溱之兆葢牧者所願於下歲熟年豐所願於上子孫昌¶
盛夢生於思故以此占之也皆歸美祝賛之詞此出詩¶
人托興非實有是事朱註太多事矣¶
南山有實其猗實草木之實猗美盛貌言草木結實在¶
山者猗然茂與山平也下應不平謂何君子如屆屆謂¶
臨其事言統於一非弗躬弗親也幽王用尹氏祭公虢¶
石父佞諛好利國人皆怨諸侯或畔故家父作南山以¶
<pb:KR1c0037_WYG_004-8b>¶
刺之¶
正月謂山葢卑言山本髙而今謂之卑其實岡陵之崇¶
曷嘗不髙也但民之訛言欺人耳由山可以為卑則亂¶
可以為治凶可以為吉何所不至故問之故老皆曰治¶
平卜之占夢皆曰吉兆於是君臣自信為堯舜之世為¶
禹稷之臣誰不具曰予為聖君賢相哉終其永懐言究¶
所終也承上言以王之暴厲又加以褒姒之寵於此而¶
究極其終行險而不知止又窘之隂雨也言又窘疑承¶
<pb:KR1c0037_WYG_004-9a>¶
上文瞻彼阪田來但彼興而此比耳¶
十月之交是十月與十一月相交晦朔之間子丑前後¶
也正是隂盛陽弱之時交未必說是日月交㑹此只紀¶
時令下文方講日食不寧不令亦承上就十月說不令¶
言不合時令也日食按大全云日行黄道月有九道遇¶
交則有薄食之變至於合朔如合璧則不食其交不軌¶
道則食也故驗日食者必以日躔月道之交驗之耳月¶
不行黄道只行其餘八道但此八道皆斜出入於黄道¶
<pb:KR1c0037_WYG_004-9b>¶
内外月一次經天則一次入一次出一歳凡十三次經¶
天二十六次出入於黄道惟有兩次與日㑹故疏云通¶
計一百七十三有餘而有一交於此時方有食¶
雨無正謂爾遷於王都承上文朋友相責之詞言汝既¶
以未有室家為詞使我憂而至于出血者為爾心之相¶
知言之相信也方今之時不能言者惟躬是瘁使我無¶
言而不見疾於人誰復有相信者爾寧忍拒我而不來¶
耶若以未有室家為辭昔爾出居誰從作爾室耶疾妬¶
<pb:KR1c0037_WYG_004-10a>¶
嫉也¶
小宛積日成月日之邁者月之邁也積月成歳月之征¶
者嵗之征也我之日邁我固衰矣而為吾弟其年固相¶
若也相去能㡬何哉而月斯征爾将老矣我為爾兄其¶
齒固相長也不亦甚矣吾衰也耶¶
小弁伐木四句言木之應伐者尚倚其巔而防其損折¶
薪之應析者尚求其理而防其崩碎我雖有應得之罪¶
尚當念及屬毛離裏而哀憐之况舍彼有罪而加之我¶
<pb:KR1c0037_WYG_004-10b>¶
物理耶人情耶莫髙一節山泉雖髙浚而讒人之險尤¶
甚且能私察人之發言探其㣲意而譖之不覺其入而¶
信之深矣君子無輕易其言恐人觀望而生讒葢為王¶
恤也末引谷風四句言孽子與棄婦相類君子指王者¶
疏義作由用也言王無輕用讒人之言将有耳屬于垣¶
而聽之者豈能欺人哉亦通¶
巧言君子如怒以下言邦家之治亂係於讒言之行止¶
讒言之行止係於君心之喜怒是轉禍為福之機不在¶
<pb:KR1c0037_WYG_004-11a>¶
他人在君心耳君如察彼之讒而怒之則讒言自息而¶
亂斯沮矣察吾之被讒而喜之則公議自明而亂斯已¶
矣如祉朱註見賢者之言喜而納之似與經義不貫奕¶
奕寝廟一節言讒人之能長亂者以為可以欺天罔人¶
無所忌憚耳殊不知奕奕寝廟君子作之是幽則有鬼¶
神也秩秩大猷聖人莫之是明則有王法也他人有心¶
予忖度之是人各有良心也彼雖讒如狡兔豈能免天¶
人之共怒逃吾之洞察哉荏苒節柔木比善柔之小人¶
<pb:KR1c0037_WYG_004-11b>¶
君苟容之如樹柔木然彼往來之讒言吾以心既數之¶
其委曲碩言雖出于口不本于心其巧言則如簧而無¶
恥甚矣碩言出口與好言自口義同彼何人無拳無勇¶
甚言讒人之徒本不能為禍亂但君不能早辨而去之¶
如前所謂荏苒柔木君子樹之故根蔕相引為亂階耳¶
何人斯第三節陳作堂途則入門矣前後經文不貫我¶
聞其聲二句言踪跡詭秘如此必謂可以欺天罔人也¶
不媿于人二句平看猶言不羞人不怕天也我心易坦¶
<pb:KR1c0037_WYG_004-12a>¶
易也未到説處伯氏一節三物與三夀作朋相類言與¶
岡陵等而為三也此三物即下為鬼為蜮有靦面目也¶
言出此三物變態以譖我使我詛呪爾斯彼有時為鬼¶
一物也有時為蜮一物也有靦面目又為有形之鬼蜮¶
亦一物也申言聞其聲不見其身之意三物朱註指雞¶
犬豕而言上下文不應及爾如貫言在伯仲之間如兄¶
弟之相貫也¶
巷伯成是南箕呂氏云南箕之星本非箕張大其口以¶
<pb:KR1c0037_WYG_004-12b>¶
成其名言我本無是實張大以成之也楊園下地以况¶
卑人畆丘髙地以况大臣欲陵畆丘則必道楊園言将¶
譖大臣必始於卑人也¶
谷風末一節言草木之生也山以載之風以散之其恩¶
之所被者廣矣然猶無不死之草不萎之木在草木疑¶
若有憾而天地生物之恩終不可誣况朋友相須而成¶
周旋之間豈無毫釐之差乎貴不忘其初以相容耳¶
蓼蓼末二節呂記榖養也謂養其父母也陟岵鴇羽思¶
<pb:KR1c0037_WYG_004-13a>¶
父母于尚存之日蓼莪感傷于父母既殁之後此所以¶
悲之深也¶
有饛簋飱此必為在道征役之夫而作也簋飱棘匕¶
食之草草也周道四句只就道上所見而言視連下睠¶
作一意杼柚此必困於布縷之征者故下文織女七襄¶
祈天有所助也末言西柄之揭不惟不助我而反助彼¶
以害我矣¶
四月全章朱註解先祖匪人子孫怨先祖甚矣竊意此¶
<pb:KR1c0037_WYG_004-13b>¶
人遭禍亂而告哀於先祖以求福也四月初夏至六月¶
則暑徂是暑有時而盡也我之遭亂何時可止耶人本¶
乎祖先祖生我為我克承其先也而今遭禍是我為先¶
祖匪人而忝所生矣尚當念子孫之苗裔而恤我可也¶
胡寧忍予而至此耶言秋言冬則歳無寧時矣栗梅二¶
句是必家園所產以殖生者栗梅殘賊則家無常業矣¶
載清載濁言清濁之不分也盡瘁以仕言勞逸之不辨¶
也滔滔江漢為南國衆水之所歸猶人君為衆望之所¶
<pb:KR1c0037_WYG_004-14a>¶
屬也我之盡瘁而屬望於君者為有以知我也而今莫¶
我有将誰望哉匪鶉二節上言既不能如魚鳥之飛濳¶
下言又不如草木之得所所以告哀於先祖而望其恤¶
我也屈原傳云人窮反本勞苦倦極未嘗不呼天疾痛¶
惨怛未嘗不呼父母與此義同¶
北山初疑此章怨己尤人無人臣致身之義及玩經文¶
膂力方剛二句又見以才力見知于君自幸有忠厚之¶
意或燕燕以下非謂責人葢欲相勉以勤王事猶所謂¶
<pb:KR1c0037_WYG_004-14b>¶
無然泄泄之意¶
大車必行役以任載者此直賦其事非興也¶
小明以正直勉其僚友與北山以役使不均責其大夫¶
之詞少平豈北山之有父母而小明之無父母與¶
鼓鐘幽王㑹諸侯鼓鐘于淮上佳樂不野合非淑人君¶
子之所為也不回則不僣用禮樂三洲言隨地而淫樂¶
不止也不猶不似幽王也末一節正是淑人君子作樂¶
的當處惜幽王不能如此也不僭是雅必用於朝廷南¶
<pb:KR1c0037_WYG_004-15a>¶
必用於房中决不作淮上鼓鐘之事¶
楚茨南山甫田大田四篇小序類以為刺幽王未必然¶
朱註以為詳見於豳風之末亦無據如幾謂不前不後¶
應期而至如式謂滿而不溢髙而不危適中法則俗云¶
凡事如法是也攘其左右喜之甚而取之疾也既方既¶
皁朱註以方訓房猶蓮房也謂粟雖未成而皮殻已具¶
未合滿耳其言孚甲言殻之䕶粒猶甲之䕶體也¶
瞻洛㑹諸侯以講武事猶易之既濟思患而預防之也¶
<pb:KR1c0037_WYG_004-15b>¶
福禄如茨維辟作福也韎韐有奭維辟作威也保其家¶
邦當補出不忘武備之意¶
裳裳我覯之子應㑹諸侯于東都意譽處應下有慶乗¶
其四駱猶雖無予之路車乗馬之類君之所賜有慶之¶
實也是以似之似與也言有是君子之令儀故似以如¶
此之福慶也左右四句應有章言威儀之盛也¶
桑扈朱註天子燕諸侯篇内二君子指諸侯萬邦之屛¶
百辟為憲言方伯連帥為王室屛翰而所統列國之諸¶
<pb:KR1c0037_WYG_004-16a>¶
侯以為憲亦知尊王也註疏云君子作王者屛翰俱王¶
者事言外能捍蔽四方之患難内能為國之楨榦百辟¶
卿士莫不脩職以象法之也如此則其位尊矣若不自¶
斂以先王之法自難以亡國之戒則受福亦不多矣皆¶
贊而戒之之詞猶所謂為君難也此又似諸侯答天子¶
之詞並記之¶
鴛鴦匹鳥且有文彩喻諸侯多令儀也畢羅有網羅四¶
海歸於一統之意非取以時也下言戢翼舍逆取順適¶
<pb:KR1c0037_WYG_004-16b>¶
其自然之性不期歸而自歸也¶
有頍實維何期期相期也言及時以相親愛也¶
車舝小序刺幽王也褒姒嫉妬無道並進讒巧敗國徳¶
澤不加于民周人思得賢女以配君子也經文徳音令¶
徳表其賢也好友好如君子好逑之好友如琴瑟友之¶
之友新昬宴爾猶兄弟之友愛也無好友猶無徳女皆¶
自謙之詞朱註以友字訓他人此時卧榻之側豈容他¶
人耶¶
<pb:KR1c0037_WYG_004-17a>¶
青蠅止于樊言有所倚仗止于棘榛棘榛多刺之物言¶
藏身之宻皆小人之情状也¶
初筵言酒之為禍内則喪其徳外則喪其威儀故賓筵¶
之終始惟慎此二者而已章内凡言徳者一言威儀者¶
五與抑之篇畧似¶
魚藻言物之得其所也故下文美天子而不言其徳所¶
謂樂以天下也疏義云豈樂者非以飲酒為樂也心無¶
私己之累時無四方之虞故觀其福而徳在其中矣¶
<pb:KR1c0037_WYG_004-17b>¶
在鎬有居中馭外天下一統意宜樂之時也¶
采菽呂氏云菽以供鉶芹以為葅為饗賔客也維柞之¶
枝柞之所以有枝以衛其株枝之所以有葉以庇其榦¶
者皆由根本堅固氣脉盛大俾之然也根本天子也枝¶
葉者諸侯也氣脉者朝廷之寵命也故葉之蓬蓬者根¶
本氣脉之所及然則葉之蓬蓬反以衛其根株而為之¶
堅固猶天子寵錫諸侯俾之茂盛反能殿天子之邦而¶
益朝廷之固也汎汎楊舟言天下之諸侯撫之則懐棄¶
<pb:KR1c0037_WYG_004-18a>¶
之則去亦如舟之無定耳天子葵之言天子揆度諸侯¶
彼交匪紓之心而知其底藴也¶
角弓譬九族親之則附疎之則離民之無良承民胥傚¶
矣老馬反為駒承民之無良呂氏云言民不知長少之¶
義慢老而虐之父兄反聽於子弟所謂老馬反為駒也¶
彼慢老者獨能長少而不老乎所謂不顧其後也其快¶
意不顧如食者但知稱其饇飽之欲酌者但知多取曽¶
不少加量也小人與屬承不令兄弟言雨雪言如宗族¶
<pb:KR1c0037_WYG_004-18b>¶
相怨王苟緩之則釋然解矣如雪之見日而消也今乃¶
莫肯下遺居然在上而屢驕焉又視如蠻夷而骨肉相¶
殘也則雨雪豈有消流之望乎婁王肅云數也¶
菀栁上帝甚蹈詩中未有以王稱上帝者葢譬語詞如¶
云王之威靈可畏如上帝之甚蹈也猶所謂天威也¶
都人狐裘黄黄色之正也䑓笠緇撮服之朴也註訓夫¶
須莎草名言以莎草皮為笠綢直如髮註云言其性情¶
密緻操行正直如髮之本末無隆殺也充耳琇實杜淫¶
<pb:KR1c0037_WYG_004-19a>¶
聲也帶由其有餘而垂之髮由其自揚而卷之言古之¶
為容者亦從其自然而非强之也葢此時奢淫巧偽都¶
邑尤甚故舉古以駁今也¶
采緑言薄言歸沐伯兮言首如飛蓬彼傷其去而此望¶
其來也¶
黍苗忘已之勞而慰君之心也¶
白華比谷風詞緩而意益悲其云嘯歌傷懐所謂長歌¶
之哀甚于慟哭是也¶
<pb:KR1c0037_WYG_004-19b>¶
綿蠻丘隅非黄鳥之所居喻不得其所也¶
瓠葉禮薄而義重也春秋傳曰苟有明信澗溪沼沚之¶
毛蘋蘩蕰藻之菜可羞于王公亦此之謂¶
漸漸之石小序云刺幽王也戎狄叛之荆舒不至乃命將¶
帥東征役乆病于外而作大全言世之治也固未嘗無¶
征伐之詩也然行者之勞未嘗自言而上之人則汲汲¶
然以言其勞世之亂也上之人未嘗念其勞而行者則¶
自言其勞苦夫使勞者自言而上之人不加恤烏在其¶
<pb:KR1c0037_WYG_004-20a>¶
為民父母也¶
苕之華小序云幽王之時西戎東夷交侵中國師旅並¶
起因是以饑饉君子閔周室之将亡傷己逢之也¶
何草不黄小序云下國刺幽王也四夷交侵中國背叛用兵¶
不息視民如禽獸君子憂之如此也¶
文王朱註云言文王於昭于天而不言所以昭次章言¶
令聞不已而不言所以聞至四章乃表出一敬字以發¶
末章修徳而儀刑者在此見理精當章内凡言帝者三¶
<pb:KR1c0037_WYG_004-20b>¶
言命者八言天者五見敬天法祖周家興王之本也¶
大明造舟為梁欲其昭著敬昏禮也¶
綿鼛鼓弗勝則人自勸功鼛鼓反弗勝也虞芮質厥成¶
則道化行矣文王蹶然震動深省其所自生者懼無以¶
致之也予曰四句猶言我無以致此是諸臣之力耳徳¶
盛而不居此文王與人為善也¶
大明專言天命有在棫樸專言人心攸歸倬彼二節承¶
上髦士六師而言雲漢為章言文王為人所仰也追琢¶
<pb:KR1c0037_WYG_004-21a>¶
金玉言人待文王而興也綱紀四方則盡乎人左右六¶
師俱在振作中矣¶
旱麓魚躍于淵魚相忘於江湖也遐不作人人相忘於¶
道徳也¶
思齊備言修身齊家成已成物之事¶
皇矣懐明徳承上下民之王言民心之攸歸天意之有¶
在也故帝謂文王予懐明徳惟徳動天惟天眷徳也不¶
大以下是明徳之實不長夏以革呂註云長尊上也革¶
<pb:KR1c0037_WYG_004-21b>¶
兵也不尊上强大其兵革也不大聲以色言衆心歸向¶
不自以為徳也不長夏以革言征伐重任不自大其功¶
也以諸侯之國為兄弟亦未嘗稱王之一驗也言仇方¶
見天道之不容也言兄弟見人情之共怒也所仇者非¶
私怨所同者非苟合純乎天而已¶
靈䑓大全云文王未嘗無靈臺靈沼然與民同樂便是¶
天理文王畢竟自朝至于日中昃不遑暇食用咸和萬¶
民人必得所然後有此樂又云前二章言靈臺之㳺觀¶
<pb:KR1c0037_WYG_004-22a>¶
後二章言辟雍之教育遊觀而必言其物之盛者以見¶
蕃育長養之有其素也教育而必言其樂之和者以見¶
鼓舞作興之有其術也然則䑓池鳥獸之樂固與百姓¶
共之而鐘鼓之樂殆将與賢者共之也¶
下武鄭註云下猶後也言太王王季文王以文徳造始¶
於上武王以武功續終於下也朱註以下字作文字三¶
后内既有文王不宜重見昭兹來許承上昭哉嗣服只¶
在武王本身而言武王昭哉嗣服元有自來言能繩繼¶
<pb:KR1c0037_WYG_004-22b>¶
其祖先哲王之蹤跡故受福如此也¶
文王有聲章内言武功都在文王身上武王却少葢允¶
文文王而有此武功則非不足於武也桓桓武王而鎬¶
京辟廱則非不足於文也所謂一張一弛文武之道也¶
匪棘其欲棘多端也以事處事不多端以遂其欲也考¶
卜維王卜筮之道必先斷于心考卜所以齊衆心也¶
生民末章言郊天而應之速以稷乆有相天之功也¶
行葦肆筵一節疏義云筵以延之席以安之授几以供¶
<pb:KR1c0037_WYG_004-23a>¶
憑藉緝御以給使令獻醻以通其情物品以備其禮歌¶
樂以和其心此行葦之燕所以為盛也敦弓既堅一節¶
大全云此言既燕而射以為樂前四句言射而中又以¶
中多為賢後四句言射而貫革又以不侮為徳中多則¶
藝精不侮則徳盛¶
既醉令終有俶俶者終而復始也則景福之昭明有融¶
髙朗令終者無窮盡矣永錫爾類還作族類下文便見¶
公尸即惠于宗公公字言宗廟先公之尸也後凡言公¶
<pb:KR1c0037_WYG_004-23b>¶
尸者類此朱註作君尸太鑿¶
鳬鷖註云繹而賔尸言尋繹前祭所以勞尸展敬之餘¶
也¶
假樂燕及朋友即百辟卿士也言朋友者親之之詞如¶
泰誓曰友邦冢君酒誥曰太史友内史友是也¶
公劉玉瑶鞞琫貴者之佩也躋攀陟降賤者之事也公¶
劉佩此以臨事不自知其貴也于時言語承廬旅來言¶
與賓旅議其行事如下文建國立宗之事也其軍三單¶
<pb:KR1c0037_WYG_004-24a>¶
鄭註云單者無羨餘也言公劉始從丁夫適滿三軍之¶
數無羨卒也未知是否豳居允荒荒開荒即荒度土功¶
也止旅廼密而軍止三單不盡用民之力也¶
泂酌詞若贊美而註以為戒言必豈弟而後可以為父¶
母也¶
卷阿鳳凰鳴節大全云髙岡之鳯凰者髙世之賢才也¶
朝陽之梧桐者治朝之賢君也梧之菶菶萋萋者人君¶
待賢之盛禮也鳳之雝雝喈喈者羣賢和集之徳音也¶
<pb:KR1c0037_WYG_004-24b>¶
末節言車馬之衆多而閑習則足以為待賢之具矣其¶
所以望于王葢有不待言而可知者詩所以言其志而¶
音則聲之成文者其實一也先言以矢其音即其歌而¶
言之也終言矢詩不多者即其實而言之也¶
民勞仍依舊說召穆公刺厲王之詩王欲玉女二句言¶
欲王之自愛也若作同列相戒恐未安¶
板天之方難承上帝板板民之莫矣承下民卒癉辭之¶
輯矣承出話不然天之方難天道難知下民卒癉民情¶
<pb:KR1c0037_WYG_004-25a>¶
易見故天人相與之際甚可畏也如辭輯而懌決無出¶
話不然不實于亶等事則民心悦而天意得矣大全攜¶
無曰益言求之即得而無費于己以益之也自价人維¶
藩至大邦維屛是自内說及外大宗維翰宗子維城又¶
自疎說及親自价人至大宗皆王所恃以為藩垣屛翰¶
者然惟徳之懐則王得其所恃以為安不惟如是而同¶
姓宗子亦且為我之城矣言城則藩垣屛翰之功皆有¶
之矣王若不務徳以為本則城壊矣城壊而藩垣屛蔽¶
<pb:KR1c0037_WYG_004-25b>¶
亦皆傾圯而禍亂至矣戲渝馳驅放肆之地出王游衍¶
毫忽之間甚言天之可敬也又云厲王使衛巫監謗殺¶
諫臣道路以目召穆公諫之不聽益戾虐民畔作民勞¶
蕩蕩上帝周人無以上帝稱君者前上帝甚蹈訓明今¶
仍指天說呂氏云蕩蕩乎上帝吾王非下民之君乎疾¶
威上帝吾王之命何多僻乎曰蕩蕩曰疾威皆窮而呼¶
天之詞也猶所謂不弔昊天也朱註徑以上帝作君恐¶
未然¶
<pb:KR1c0037_WYG_004-26a>¶
抑有覺徳行吕氏云覺警動也言徳行修著可以動人¶
則四國服從矣朱註覺解直大應前無競維人語意不¶
類¶
桑柔大全云倉兄塡兮塡滿也積也言悲閔積滿于衷¶
也吕氏云民有肅心節言民有肅然之心本無怠慢而¶
王乃使之至於不逮民無得以趨事於畎畆之間則其¶
不逮者非民之罪也王使之也故芮伯告王曰好是稼¶
穡言不敢輕於民力也其有功於民者則使代食又曰¶
<pb:KR1c0037_WYG_004-26b>¶
稼穡維寳代食維好者稼穡可寳當以禄養賢才而刺¶
王不然也朱註頗似牽强聽言則對言王信貪人以先¶
入之言為主故聽我之言則强復以折對之誦我之言¶
如醉人漫不加醒我所言皆良言也一切不用而反謂¶
我為悖逆耳民之㒺極言民之至此極者由貪人作法¶
於涼善背其君以不利於民無所不至民之回遹豈民¶
之罪哉涼曰不可言彼之執涼吾以為不可反被背上¶
而善詈之曰非我也雖曰非我豈能欺人故既作爾歌¶
<pb:KR1c0037_WYG_004-27a>¶
洞見其肺肝矣善背善詈與善柔善字相類又云厲王¶
任榮夷公為卿興利芮伯諫之不從作桑柔¶
雲漢吕氏云人君以羣臣為友又曰人道相友則吉㓙¶
慶弔有紀以合之旱太甚財不足以為禮則無友紀如¶
下文庶正冢宰以下皆僚友也云如何里里居也言不¶
得其所居也宣王遭旱始欲以身當之而不得中欲以¶
身逃之而不能故于其終仰而訴之于天曰将使我如¶
何居哉¶
<pb:KR1c0037_WYG_004-27b>¶
崧髙往近王舅雖往而聲相近親之之詞也孔碩者大¶
其功也肆好者彰其美也皆指申伯之功徳言非吉甫¶
自誇其詩也¶
烝民吉甫作誦二句本其降生之異敘其徳業之全其¶
意味之深長足以動人心如清風之育養萬物者也¶
韓奕王命以其衆為築此城之王命先王之命也王錫¶
韓侯之王謂宣王也韓侯之朝固出于忠愛之誠亦宣¶
王有以致之也¶
<pb:KR1c0037_WYG_004-28a>¶
江漢王命召虎一節大全云述其祖之功以勸之也予¶
小子言我雖不能繼文武之統爾當修召公之業也詞¶
雖謙而責愈切矣虎拜稽首天子萬年者述穆公受冊¶
書而祝謝其君之詞也此復言虎拜稽首天子萬夀者¶
述穆公銘祖廟器而祝君之詞也以考古圖觀之疑此¶
章皆是述其勒銘廟器之詞淮夷之服王則有令聞矣¶
然猶願其令聞之不已焉四方之平王則有武功矣然¶
猶願其文徳之洽焉始以康公之功責其臣終以文武¶
<pb:KR1c0037_WYG_004-28b>¶
之功報其君上下之情可謂交相愛矣明明天子以下¶
言不惟享年之永也¶
常武小序詩中無常武字召穆公特名其篇美宣王有¶
常徳而立武事因以為戒然南仲文王時武臣皇父之¶
祖也言皇父之世以南仲為太祖言皇父之官則以卿¶
士而兼太師也赫赫業業一節慎重行師之意言以天¶
子之威嚴臨戎雖舒緩安行而徐方已騷動如雷霆然¶
再言徐方震驚甚言王師之當重也葢兵凶器戰危事¶
<pb:KR1c0037_WYG_004-29a>¶
聖人不得已而用之如得安集不可驚衆也或作先聲¶
如云用兵之法攻心為上徐方震驚雖未即順從而先¶
已服其心矣末言徐方不回王曰還歸言不可乆恃兵¶
威與徐方震驚相應序所謂因以為戒是也¶
瞻卬可為去讒逺色之戒有葛覃之太姒有蔽芾之召¶
公文王所以興王也有治内之邑姜有鷹揚之尚父武¶
王所以革命也有脱簪之姜后有文武之吉甫宣王所¶
以中興也有傾城之褒姒有善諛之虢石父幽王所以¶
<pb:KR1c0037_WYG_004-29b>¶
滅亡也末章曰無忝爾祖式穀爾後後章云有如召公¶
日辟百里厥㫖深哉¶
召旻末節言召公日辟百里用之得其人也幽王日蹙¶
百里用之非其人也不尚有舊言舊人豈無如召公者¶
不忍王之終于喪亂而仍以先王受命之事望之存典¶
刑於既沒保天禄於永終化蟊賊為善類扶大厦於将¶
傾詩人忠厚之意至此極矣¶
　讀詩私記卷四¶

